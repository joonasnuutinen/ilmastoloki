---
title: "Puhetta ilmastoteoista"
date: 2022-07-29T20:35:04+03:00
draft: false
---

Tervetuloa! Olen Joonas Nuutinen: isä, aviomies, ohjelmistokehittäjä, tietotekniikan opiskelija ja nyt näköjään myös ilmastobloggaaja. Aion kirjata Ilmastolokiin ajatuksiani ja kokemuksiani teoista, joita pieni ihminen voi toteuttaa ilmastonmuutoksen hillitsemiseksi.

Idea blogista syntyi, kun kuuntelin Rinna Saramäen kirjan [250 ilmastotekoa, joilla pelastat maailman](https://otava.fi/kirjat/250-ilmastotekoa-joilla-pelastat-maailman/). Olin niin vaikuttunut, että lainasin heti paperiversion kirjastosta ja luin uudelleen. Kokosin samalla melkoisen kattavat muistiinpanot kirjan jokaisesta ilmastoteosta uhoten, että nämähän pitää nyt sitten tehdäkin.

_Puhu omista ilmastoteoistasi_ on yksi kirjan teoista. Siispä nyt puhun, tämän blogin kautta, jos joku vaikka kuulisi.

Moni muukin Ilmastolokissa mainittava teko tulee olemaan 250 ilmastotekoa -kirjasta, ja olen saanut tähän ystävällisen luvan kirjailijalta ja kustantajalta. Iso kiitos Rinna Saramäelle ja Otavalle tästä! Suosittelen kirjaa erittäin lämpimästi ihan jokaiselle.

Kirjan tekojen lisäksi otan vapauden kirjoittaa omista ajatuksistani, kokemuksistani, uutisista, kirjoista ja mitä nyt sattuu mieleen juolahtamaan. Ilmastonmuutos on iso aihe, mutta yritän pitää blogin ytimessä konkreettiset teot. Kannustankin lukijoitani toimintaan. Kokeile itsekin kirjan ilmastotekoja, keksi omia, kerro niistä muille, kommentoi kirjoituksiani, osallistu yhteiskunnalliseen keskusteluun, äänestä vaaleissa ilmaston puolesta ja niin edelleen.

Yksin olemme kovin pieniä, mutta yhdessä olemme kaikki. Siispä pelastetaan maailma yhdessä, yksi teko kerrallaan.

---

P.S. ~~Ilmastoloki toimii suomalaisella tuulivoimalla.~~ Olen myös pyrkinyt minimoimaan blogista aiheutuvan energiankulutuksen tekemällä sivuista mahdollisimman kevyitä. Pisteenä i:n päällä on tumma tausta, joka voi pienentää selailun aikaista päätelaitteesi energiankulutusta [jopa yli 40 %](http://mobileenerlytics.com/dark-mode/)! Päätelaitteiden energiankulutus on pisara valtameressä, mutta pisaroistahan se valtameri koostuu.

Päivitys 29.6.2022: Olen vaihtanut Ilmastolokin teknologiaa WordPressista Hugoon, minkä myötä päätin vaihtaa hostauksen Shellit.orgista GitHub Pagesiin. Siksi sivuston pyörittämiseen tarvittavaa sähköä ei enää tuoteta suomalaisella tuulivoimalla. Sen sijaan sivuston kokonaisenergiankulutus on oletettavasti pienentynyt uuden teknologian myötä, ja GitHub lupaa palvelunsa olevan hiilineutraali. Lisäksi GitHub ilmoittaa tavoittelevansa siirtymistä täysin uusiutuvaan energiaan vuoteen 2025 mennessä. En ole ihan tyytyväinen tähän ratkaisuun, mutta uskottelen itselleni, että Ilmastolokin potentiaalinen _hiilikädenjälki_ on suurempi kuin sen ylläpidosta aiheutuva _hiilijalanjälki_. Voin tosin olla väärässäkin.

---

Jos haluat tiedon uusista julkaisuista, voit seurata Ilmastolokia [Instagramissa](https://www.instagram.com/ilmastoloki/).