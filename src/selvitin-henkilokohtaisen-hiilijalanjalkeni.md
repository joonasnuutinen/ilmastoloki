---
title: Selvitin henkilökohtaisen hiilijalanjälkeni
date: 2021-05-02
---

Keskivertosuomalaisen hiilijalanjälki oli vuonna 2018 [noin 10 tonnia CO2e](https://www.sitra.fi/artikkelit/keskivertosuomalaisen-hiilijalanjalki/). Tämä on aivan liikaa. Jos halutaan päästä Pariisin ilmastosopimuksen mukaiseen 1,5 asteen lämpenemistavoitteeseen, luvun pitäisi olla [Sitran selvityksen mukaan](https://media.sitra.fi/2019/05/15135519/1o5-asteen-elamantavat.pdf#page=64) 2,5 tonnia vuoteen 2030 mennessä, 1,4 tonnia vuoteen 2040 mennessä ja vain 0,7 tonnia vuoteen 2050 mennessä. Eli puhutaan hyvin merkittävästä muutoksesta siihen elämäntapaan, johon olemme tottuneet.

Jotta omaa hiilijalanjälkeä voisi pienentää, sitä pitää pystyä mittaamaan. Tätä varten on kehitetty laskureita, joita löytyy netistä useita. Päätin tehdä kaksi laskuria: Sitran elämäntapatestin ja Suomen ympäristökeskuksen Ilmastodieetti-laskurin.

Tämä kirjoitus on osa sarjaa, jossa yritän tehdä kaikki ilmastoteot Rinna Saramäen kirjasta [250 ilmastotekoa, joilla pelastat maailman](https://otava.fi/kirjat/250-ilmastotekoa-joilla-pelastat-maailman/). Haastan sinutkin mukaan!

## Sitran elämäntapatesti

[Sitran elämäntapatestin](https://elamantapatesti.sitra.fi/) aloitussivu näyttää testin tehneiden reilun miljoonan ihmisen keskimääräisen hiilijalanjäljen: 7100 kg. Tästä liikenteen ja matkailun osuus on 2500 kg, asumisen 2300 kg, ruoan 1600 kg ja tavaroiden ja hankintojen 900 kg. Katsotaan, miten omani vertautuu näihin!

Testissä on 27 kysymystä, jotka on jaettu edellä mainittuihin neljään luokkaan. Kysymykset ovat aika selkeitä, tosin ruokaosiossa on tulkinnanvaraa. Esimerkiksi: _Kuinka usein yhteensä nautit aterioillasi possua, kalaa tai kananmunaa?_ Jos syön yhtenä päivänä palan kakkua, johon on käytetty yksi kananmuna, ja toisena kolmen munan munakkaan, montako annosta tästä nyt sitten tulee? No, vastaan jotain, ei tämän tarvitse rakettitiedettä olla.

Tulos:

| Osio                 | Hiilijalanjälki |
| :------------------- | --------------: |
| Asuminen             |          600 kg |
| Liikenne ja matkailu |          100 kg |
| Ruoka                |          800 kg |
| Tavarat ja hankinnat |          600 kg |
| **Yhteensä**         |    **2 000 kg** |

Liikenne ja matkailu -osion kysymyksistä osa oli muotoiltu koskemaan matkailua viimeisen vuoden ajalta. Koronan takia matkailua ei oikeastaan ole ollut, joten tulos on nyt koronan takia poikkeuksellisen pieni. Katsotaan seuraavaksi, mitä Ilmastodieetti-laskuri näyttää.

## Suomen ympäristökeskuksen Ilmastodieetti-laskuri

[Ilmastodieetti-laskuri](https://ilmastodieetti.ymparisto.fi/ilmastodieetti/) vaikuttaa vähän tarkemmalta kuin Sitran laskuri. Esimerkiksi ruokaosiossa ruoka-aineet syötetään grammoina viikossa, joten tulkinnanvaraa on vähemmän. Lisäksi laskurissa on erillinen jätteiden osio, jossa kysytään mm. kierrätystottumuksia.

Tulos:

| Osio                | Hiilijalanjälki |
| :------------------ | --------------: |
| Asuminen ja energia |        1 600 kg |
| Ruoka               |          700 kg |
| Liikenne            |            3 kg |
| Tavarat ja palvelut |          400 kg |
| Jätteet             |           30 kg |
| **Yhteensä**        |    **2 800 kg** |

Tulokset ovat enimmäkseen samansuuntaisia Sitran testin kanssa. Poikkeus on Asuminen ja energia -osio, joka on yli 2,5-kertainen. Eroa saattaa selittää Sitran testiä tarkempi kysymyksenasettelu. Esimerkiksi kaukolämmön ja sähkön kulutusta kysyttiin kilowattitunneissa. Nämä molemmat kuuluvat meillä vuokraan, joten käytin valmiiksi syötettyjä oletusarvoja. Todellinen kulutus voi olla jotain muuta.

## Yhteenveto

Testien perusteella oma henkilökohtainen hiilijalanjälkeni on suuruusluokkaa 2000–3000 kg, joten elämäntapani vastaa suunnilleen Pariisin ilmastosopimuksen vuoden 2030 tavoitetta. Kiva kuulla! Tosin pitää muistaa, että korona-ajan liikkumattomuus painaa jälkeä keinotekoisesti alas. Lisäksi opiskelijabudjetilla asumisen johdosta nykyinen tavaroista ja hankinnoista johtuva kulutuksemme ei välttämättä edusta sitä, mitä se tulee olemaan vaikkapa juuri vuonna 2030. Ja täytyy muistaa, että Pariisin ilmastosopimuksen tavoitteeseen pääsy ei pysähdy vuoteen 2030. Vuonna 2040 henkilökohtaisen hiilijalanjäljen pitäisi olla 1400 kg ja vuonna 2050 enää 700 kg. Eli vielä riittää tekemistä!
